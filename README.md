Пресметни си сам резултатите от Парламентарни избори 2014

Програма за пресмятане на крайните резултати от изборите с отворен код на Javascript, работеща в браузърите IE10+, Firefox 20+, Chrome 23+, Opera 12.10+, Safari 5.1+.

Програмата обработва изборните резултати съгласно методиката на ЦИК точно като софтуера използван от фирмата "Информационно обслужване". Фирмата беше избрана от ЦИК за компютърна обработка на резултатите от Избори 2013 г. и Избори 2014 г.

Офертата на фирма "Информационно обслужване" през 2013 беше единствената и възлизаше на 1 687 896 лева с ДДС.

След като ЦИК категорически отказа да публикува изходния код за тази компютърна обработка с несъстоятелния и комичен аргумент, че някой може да фалшифицира изборите, Биволъ се обърна към специалисти математици и програмисти сред българите в чужбина, които буквално за няколко дни написаха тази не особено сложна програма.

Освен това програмата демонстрира бъговете заложени в методиката приета от ЦИК, която е математически неиздържана и позволява да се манипулират изборните резултати на ниво персонификация на мандатите.

Най-просто казано, ако за един мандат на малка партия се конкурират един "сговорчив" и един "несговорчив" депутат, ЦИК може да реши да влезе "сговорчивия", а "несговорчивият", дори да е лидер на партия, да остане извън парламента.

Последното е особено важно за конфигурацията на бъдещия парламент, където най-вероятно ще има труден баланс на силите и сговорчивите депутати на малките партии ще имат особено висока цена.

Причината ЦИК да засекрети кода на софтуера очевидно се крие в нежеланието тези бъгове да станат обществено достояние. Става ясно също, че цената за изработването на софтуера от "Информационно обслужване" е потресаващо висока за вложения труд.

Прочетете още за методиката на ЦИК и проблемите, които тя създава.

За да тествате бързо програмата с реални данни натиснете на бутона "Демо данни Избори 2013" или "Демо данни Избори 2009" и след това на "Калкулирай" под таблицата. Тъй като таблиците са доста широки се налага да се скролва надясно.

За да използвате програмата с данните за тези избори въведете ръчно в полетата на таблицата данните за всяка партия и всеки MИР. Можете също да заредите готови данни от файл във формат CSV*.

Ако желаете и за целите на експеримента, броят на партиите и броят на МИР, както и броят мандати за всеки МИР, могат да бъдат свободно променяни с формуляра за генериране на данни по мярка.

Автори: Проф. Любомир Гаврилов, Институт по математика, Тулуза (математически анализ), Д-р Стефан Манов (концепция и алгоритъм) , Делян Делчев (програмиране)